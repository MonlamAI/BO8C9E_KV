བཅོམ་ལྡན་འདས་རྡོ་རྗེ་མི་འཁྲུགས་པའི་བླ་མ་བརྒྱུད་པའི་གསོལ་འདེབས་བྱིན་རླབས་སྣང་བ་ཞེས་བྱ་བ་བཞུགས་སོ།  །ཐུབ་པའི་དབང་པོ་རྗེ་བཙུན་འཇམ་པའི་དབྱངས།  །ཡེ་ཤེས་སྙིང་པོ་ཡེ་ཤེས་ཞི་བའི་ཞབས།  །སངས་རྒྱས་ཞི་བ་སངས་རྒྱས་གསང་བ་དང་།  །ཀུ་སཱ་ལི་པ་རྣམས་ལ་གསོལ་བ་འདེབས།  །ཀུ་སཱ་ལི་པ་ཆུང་བ་གསེར་གླིང་པ།  །དཱི་པཾ་ཀཱ་ར་གོ་མི་སྒོམ་ཆེན་དང་།  །ཛྙཱ་ན་ཤྲཱི་གཉགས་སྟོན་གྲགས་པའི་མཚན།  །ཆོས་ཀྱི་རྒྱལ་མཚན་རྣམས་ལ་གསོལ་བ༴  །རིན་ཆེན་འོད་ཟེར་གློ་ཆེན་སངས་རྒྱས་སྲས།  །ཡེ་ཤེས་མགོན་པོ་སེང་གེ་རྒྱལ་མཚན་དང་།  །ཤེས་རབ་རྡོ་རྗེ་ལོ་ཆེན་མ་ཎི་ཤྲཱི།  །ས་བཟང་འཕགས་པ་རྣམས་ལ༴  །ངོར་ཆེན་རྡོ་རྗེ་འཆང་དང་མུས་པ་རྗེ།  །རྒྱལ་ཚབ་དམ་པ་ཡོངས་འཛིན་དཀོན་མཆོག་འཕེལ།  །ས་སྐྱ་ལོ་ཙཱ་དཀོན་མཆོག་ལྷུན་གྲུབ་དང་།  །ཤེས་རབ་རྒྱལ་མཚན་རྣམས་ལ༴  །ནམ་མཁའ་དཔལ་བཟང་རཏྣཱརྠ་སིདྡྷ།  །ཤེས་རབ་འབྱུང་གནས་ཡེ་ཤེས་བཟང་པོ་དཔལ།  །སངས་རྒྱས་ཕུན་ཚོགས་བསོད་ནམས་དཔལ་ལྡན་དང་།  །ནམ་མཁའ་བསམ་འགྲུབ་རྣམས་ལ༴  །ཀུན་དགའ་བློ་གྲོས་ནམ་མཁའ་འཆི་མེད་དང་།  །རིགས་ཀུན་ཁྱབ་བདག་ཀུན་དགའ་བསྟན་འཛིན་སོགས།  །དངོས་དང་བརྒྱུད་པའི་བླ་མ་མཆོག་རྣམས་ལ།  །མི་ཕྱེད་སྙིང་ནས་གུས་པས་གསོལ་བ་འདེབས།  །ངེས་འབྱུང་བྱང་ཆུབ་སེམས་ཀྱིས་རྒྱུད་སྦྱངས་ཏེ།  །ཚོགས་གཉིས་ལས་འཁྲུངས་བཅོམ་ལྡན་མི་འཁྲུགས་པའི།  །མཚན་བཅས་མཚན་མེད་ཏིང་འཛིན་མཐར་ཕྱིན་ནས།  །ཐམས་ཅད་གཟིགས་པའི་ཡེ་ཤེས་མྱུར་ཐོབ་ཤོག  །ཅེས་པའང་འཇམ་དབྱངས་མཁྱེན་བརྩེའི་དབང་པོས་གསོལ་བ་བཏབ་པའོ།།  །དགེའོ།།